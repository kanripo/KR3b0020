# -*- mode: mandoku-view -*-
#+TITLE: 練兵實紀
#+DATE: 2019-03-29 21:03:17.907167
#+PROPERTY: ID KR3b0020
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 11
<pb:KR3b0020_WYG_011-1a>¶
　　欽定四庫全書¶
¶
　　練兵雜紀卷二¶
¶
　　明　戚繼光　撰¶
¶
　　儲練通論¶
¶
　　一原軍禮夫軍中可使必鬭者軍禮也軍禮者名分也¶
兵法鬭衆如鬭寡刑名是也意正在此彼臨敵用命¶
係于平日有禮禮不可踰閑則知死長苟事急布恵¶
當陣殺人皆無救于成事身之使臂臂之使指如驅¶
<pb:KR3b0020_WYG_011-1b>¶
羣羊驅而往驅而來皆平日之威儀習之有素故也¶
近日武教不明行伍寛縱葢由上人視此為不急之¶
務加以頭目慾多無剛和光延日而不任怨軍禮之¶
不興也久矣禮不興則名分不正名分不正則履加¶
于冠上太阿倒持臂豈能使指哉為今之法宜將士¶
衆編伍既成申令再三期集于塲主將臨之務使小¶
卒跪聽隊長約束惟言是行少有犯者即得以徑行¶
綑打重則貫割其耳凡有兵告隊長必先以軍法綑¶
<pb:KR3b0020_WYG_011-2a>¶
打而後與究其理惟有侵尅一節不在禁例牽引侵¶
尅以圖害本管隊長者約以軍法隊下卒人犯科隊¶
長同夥咸抵于罪若隊長之臨士卒亦必盡其同甘¶
共苦之情其責隊長之承哨長亦如之哨長之承哨¶
官亦如之哨官之承把總亦如之把總之承偏禆亦¶
如之如是而威儀名分既明于夙一旦臨壘偏將于¶
把總把總于哨官哨官于哨長哨長于隊長隊長于¶
士卒皆舉手而揮驅而往驅而來孰不從命少有玩¶
<pb:KR3b0020_WYG_011-2b>¶
者一怒而三軍懼凡各相上一等者倡之總不敢棄¶
偏禆哨不敢棄總隊不敢棄哨卒不敢棄隊不惟不¶
敢棄且不忍棄焉指之令于臂臂之令于身行之有¶
素習成自然軍禮之關于鬭豈不切哉¶
¶
　　一原用人夫人心不同有如其面誠偽難知如深淵求¶
珠兵法雖云使詐使愚酒色財氣之人皆在不棄彼¶
前項之徒只可使于一時一事因其所迷而激之為¶
我盡一藝之力則可也若夫寄一旅之衆當疆場之¶
<pb:KR3b0020_WYG_011-3a>¶
責有死生利害之相加有錢糓給散之相近有患難¶
艱苦之共嘗齊一行伍之耳目感召烏合之人心使¶
之赴湯蹈火従吾所願豈貪詐奸愚足以當之哉故¶
用領兵之人寧過于誠實北方所謂老實南方所謂¶
獃氣是也彼伶俐之徒平日只顧身家而怠所事明¶
恃其才足以庇緩急至於枹皷之間先看得利害分¶
明恃能顛倒是非必不用命前列我之感召不能化¶
之我之號令不能信之而在我駕馭之道窮而滯矣¶
<pb:KR3b0020_WYG_011-3b>¶
誠實之人感恩而不忍負畏威則不敢負雖才有不¶
逮而疵瑕不忍遮掩則吾耳目不眩于是非然又有¶
一等衝鋒陷陣之徒而不堪于管練統馭者又有一¶
等調度知方之徒而膽力不堪衝鋒率衆者于此處¶
之盡其道而使偏于勇力者可以將兵偏于調度者¶
可以衝鋒是誠在我良工之心苦矣哨官以上弓馬¶
技藝皆其末節不足為輕重然亦須各有一藝然後¶
仗此無恐庶可當先且平時教練頭目先知此藝之¶
<pb:KR3b0020_WYG_011-4a>¶
利病庶可以示人之習向茍不可得兼寧用有膽而¶
無藝者然則貪詐愚不可用於統衆誠實足以付一¶
軍似矣又何加焉必也奉主將之命寧使下怨而奉¶
行惟謹不茍取士卒之財而與之同其甘苦畧知文¶
字有志向上庶㡬千人之將矣此所謂幹實事之人¶
也幹實事之人臨陣而不𢬵命率衆者有之矣奸詐¶
伶俐之人驅以死敵者未之有也¶
¶
　　一原性氣夫人之生稟天地之靈天地有南北寒暖之¶
<pb:KR3b0020_WYG_011-4b>¶
殊故人稟有强弱直詐智愚之别南北之不可同若¶
天地之寒暖不能一也江以北大端氣浮而輕躁易¶
挫而難振此葢一時迫切之浮氣非真勇氣也似當¶
先挫抑其浮氣發其真勇南兵氣雖平和而慮周多¶
虚激之氣而無刎頸决腹之志似當掃其虚氣作其¶
真勇教馭之方亦自不同大抵江北土平水少兵法¶
所謂十步當一騎正其地也當重騎兵然騎兵不便¶
短戰倭銃可以逺及因騎形之大猶易中傷步騎必¶
<pb:KR3b0020_WYG_011-5a>¶
湏兼用但騎不可逼步之後步若教練未信亦不可¶
使當騎之前騎旁攻而步正出或者其可乎騎于弓¶
矢之外可用毒弩平野之地衡騎散列直衝賊營以¶
毒弩射之尤非弓矢所能比也步兵乘險打銃而揉¶
之以騎亦無不可雖然臨機應變因敵易形又在主¶
將不能逆覩也¶
¶
　　一原感召夫民心至愚而神無令之政不誅之威畫地¶
而守不賞而勸貴賤異養尊卑異位豈盡是智力所¶
<pb:KR3b0020_WYG_011-5b>¶
能驅之哉然古今人無賢智自王侯以至于庶人有¶
同焉者昭然而不昩也惟盡我之所與行伍同者而¶
行伍以同應之彼亦自不能知故立得脚根定蹈水¶
火而不辭凡為主將者主將非大將之謂也一隊之¶
中隊長為主將一哨之中哨長為主將以上倣此至¶
誠待下平居之時視其疾病察其好惡實心愛之真¶
如父子一家又諄諄忠義之辭感召乎衆入操之時¶
虚心公念犯必不赦至親不私必信必果出征之日¶
<pb:KR3b0020_WYG_011-6a>¶
同其甘苦身先矢石臨財之際均分義讓如此則無¶
慾無慾則剛明正直足以使人下卒雖愚昕夕得于¶
觀感義愛蓄于平時奮氣發于臨用將見利之而不¶
庸殺之而不怨心威于性命輕于感形威于法而油¶
然莫知其使之者矣但將士色貨之驅鮮能自振自¶
立必吾上人諄諄教導嚴切察訪随過曲防以納于¶
軌不可化誨者嚴以重刑加以連坐萬人一心所向¶
無敵不在兹乎¶
¶
<pb:KR3b0020_WYG_011-6b>¶
　　一原信夫人無信不立而軍中之信猶如冬之裘夏之¶
葛不可一時缺者夫子曰去食去兵民無信不立當¶
今之時天下之政載諸條例頒諸陳奏充棟累牘集¶
案盈几皆通變宜民致治之言也朝行暮輟而曽無¶
一補于治者不信之故耳如今之官府吿示張掛通¶
衢大字招揭可謂信令矣而舉目一看者誰何良由¶
官府不行督察之令小民習為故事如此則雖日出¶
一示何益哉茍著實舉而行之如有司官只一牧字¶
<pb:KR3b0020_WYG_011-7a>¶
有餘用矣兵中號令更不可一字苟且凡集烏合之¶
兵行伍既就首閱體統以正軍禮軍禮不肅者有誅¶
軍禮既正在南則紀效新書在北則練兵實紀擇其¶
第一當習者人各一本每入教塲先令每隊中識字¶
者一人讀與衆聴日限若干抽兵考背書聲徹外至¶
有兵人苦之曰我輩能讀書必去考做秀才不來當¶
兵矣此豈得已哉人心既苦則又従而解諭之使知¶
當習之故如此人人知我之令矣然未必人人行我¶
<pb:KR3b0020_WYG_011-7b>¶
之令也于是再約以期挨次查其行否怠事者有誅¶
嵗月之餘習久信立人人知方是之謂節制之師是¶
之謂人自為戰今人之談兵者却以不用節制野戰¶
向敵人出己意謂之人自為戰謬矣謬矣是故行之¶
而必察察之而必行操簡馭繁統萬如一信于先而¶
用于後故未戰而廟筭勝者此也孫子以信居二呉¶
子以果居中誠能着實用力于此二字庶幾乎節制¶
之師¶
¶
<pb:KR3b0020_WYG_011-8a>¶
　　一原教夫人之才器不同而同歸于適用人之作用不¶
同而同歸于得士心是在吾因材造就無一毫預于¶
巳耳聖門七十子問政問孝吾夫子應之未嘗有同¶
語各因其未及而發之也未及者既至其于已至者¶
皆同矣敢以敝營一二實事為對如一把總平日優¶
禮于頭目而嚴察于兵士凡是營之兵犯必輕處恩¶
必遍及有當治以法者必多責成頭目如一把總平¶
日寛愛兵卒而操切頭目凡是營之兵犯必重處威¶
<pb:KR3b0020_WYG_011-8b>¶
必全加及有當連坐以法者必量貸之其有優于調¶
度而短于衝鋒者委司䇿應必佐之以强兵勇士其¶
有優于膽勇而短于調度者委司前行必付以伶便¶
之佐授以不移之令其皆因材而加造就無分智勇¶
盡可收功實不容一毫己意為之増損也由總而馭¶
哨官哨官而馭哨隊長隊長于十人之中亦當因平¶
素十人性稟何如人人異應如勇者勸之合十人以¶
為勇不可獨恃其勇勇者未必皆被害曉之義命以¶
<pb:KR3b0020_WYG_011-9a>¶
作其勇之類務使十人各奮其所長而改其所短破¶
其所疑此湏主將諄諄面誨刋刻遍及懸以賞罰不¶
時抽查所謂比及三年有勇知方此其知方之教乎¶
¶
　　一原羣藝旗鼓營陳夫羣藝旗鼓營陳之于軍中猶人¶
身之手足五官也手足痿痺五官病廢固不足以為¶
人然元氣腹心實非手足五官所能攝至使手能舞¶
足能蹈目能視耳能聽鼻能聞口能言各効用而盡¶
職者元氣腹心之事也元氣腹心總統萬事其在兵¶
<pb:KR3b0020_WYG_011-9b>¶
中于本體則感召之道于效驗則為立得脚根定雖¶
然技藝不精以卒予敵旗鼓不明是為浪戰小陳不¶
整節制何居又皆必不可缺而亦不可獨恃者耳¶
¶
　　一原練兵夫器械不習與赤手同教習之道湏先重師¶
禮古云師道立而善人多教師之類于位甚卑然在¶
兵卒之間即師傅之尊也兵卒素未習藝者不知藝¶
之可好畧聞外習者心中有物而不化自恃舊習以¶
為佳技師道不立則言不信教之不遵學之不習習¶
<pb:KR3b0020_WYG_011-10a>¶
而不恱師道廢而教無成矣湏于兵卒間隆以師禮¶
付以便宜凡兵士之不聽教者得徑行責治稟官示¶
以軍法將士頭目皆習其業小卒相視而謂曰其尊¶
者信之如此吾軰當何如耶如此師教行習服速矣¶
但教師之類皆血氣小人一技在身如藏至寳便不¶
肯盡其法以誨人且或需索供養以厚薄為是非如¶
此卒心不服習藝復為虚文故不假之師權則教習¶
不行若假之師權則分外生事在吾善操其駕馭之¶
<pb:KR3b0020_WYG_011-10b>¶
柄而已¶
¶
　　一原火器夫五兵之中惟火最烈古今水陸之戰以火¶
成功最多兵法云以火佐攻者明是火器之濟于戰¶
陣久矣但今之制火器者類愈多而愈無實用用火¶
器者失法而毎以自悞彼有精器而無精兵以用之¶
是謂徒費有精兵而無精器以助之是謂徒强湏兵¶
士立得脚根定則拽柴可以敗荆况精器乎諸器之¶
中鳥銃第一火箭次之南方則大砲火箭鳥銃皆為¶
<pb:KR3b0020_WYG_011-11a>¶
利器餘則只可施于舟師守城頗同而非陸戰所宜¶
也前項火器往往打放無節賊未至而打放已盡賊¶
既至而空手無可打放者其弊在于塲操時不曽照¶
臨陣實演及至對陣時頭目不在前列火器之兵信¶
不過殺手立得脚根定中軍復無主令以為火器之¶
放止耳夫火器均謂之長技長者短用業已載之新¶
書惟是平時即以草人約臨陣打放步數教之如對¶
敵及臨敵之際用之則如在塲叮嚀聽中軍何令方¶
<pb:KR3b0020_WYG_011-11b>¶
才打放先者有誅凡力可及百步者只用于五十步¶
之外勢險節短無有不中者矣¶
¶
　　二原火器夫北方之火器惟有夾把鎗快鎗神鎗佛郎¶
機碗口銃大小將軍等項種色尚多就中夾把鎗之¶
制即快鎗也但多一鐵把以備急時充鐵棍之用耳¶
縁所製之人洞曉此中病痛者既少而又非任怨任¶
真之心不過捲成鐵筒而已腹内未曽用鋼鑚鑚光¶
以致鉛子不得到底出口不直銃身單捲成器時有¶
<pb:KR3b0020_WYG_011-12a>¶
炸損人手不敢托架于前却以雙手把持柄後又用¶
一手㸃火試以藥力既可炸損鐡銃豈兩手之力所¶
能擎禦火未出而手先動銃已歪斜鉛子何由得凖¶
又軍士不知放法官給鉛子大小不一子大而銃口¶
小則子入不深出口便落子小而銃腹大火藥先鉛¶
子而泄則鉛子無力何以致逺夫欲鉛子出逺而有¶
力為其銃身長腹内光圓均直鉛子與銃口腹相合¶
火氣不泄之故也藥幾錢則鉛子幾錢重子重藥少¶
<pb:KR3b0020_WYG_011-12b>¶
則無力子輕藥多則子&KR0177;子去多中而准者為其火¶
發而銃不動也火發而銃不動者為其一手把于銃¶
前手在火藥之前銃不動則發必中銃腹長則子去¶
必直後手不㸃火而以指發機則手嘗執銃而臨發¶
穏正此鳥銃之所以為利器也此鳥銃之所以較中¶
雖弓矢弗如也此鳥銃之所以洞重鎧而無堅可禦¶
也馬上步下惟鳥銃為利器其車上守城必用佛郎¶
機今之佛郎機鑄造失法甚有母銃口大子銃口小¶
<pb:KR3b0020_WYG_011-13a>¶
欲將鉛子如母銃之口則小銃之力不能發葢機銃¶
子母為二子銃口邊有隙㵼火氣火氣常弱也如照¶
子銃製子則子小母銃腹大藥氣先出子必滚落即¶
發去亦不逺不中又子銃之口多與母銃口不合藥¶
發則火氣激回于後不復俱送子向前裝放之法又¶
每以土石實子銃或用木馬而浮鉛子于面以輕激¶
重必不能逺求其善用必將母銃口鑄與子銃口合¶
子銃湏深銜于母銃之間放法將鉛子務與子銃口¶
<pb:KR3b0020_WYG_011-13b>¶
一半相合用凹心鐵送入子銃腹内不用木馬此¶
郎機之妙用也碗口砲腹小口大項短藥少子重發¶
出無力不堪用如用之必湏腹長三尺以上而鉛子¶
合口送至腹底發出乃急且中也五十人之中可備¶
一位以防要路大勢冲突之㓂今取名虎蹲砲即是¶
又神鎗國初之製有木箭體輕而火力急斯箭發多¶
畨跌有鏃向内而尾擊物者且遲鈍費工臨陣不過¶
一二發而已大小將軍不可行用只可守城而每遇¶
<pb:KR3b0020_WYG_011-14a>¶
試放多炸破傷人者放之無法也因用藥太多土石¶
築之將藥築實内無轉力遂乃横攻今湏用藥僅約¶
至大腹之半木馬長三寸下至腹口虚其内四五寸¶
使藥有轉旋之空上用一窩蜂大小子數百外用一¶
合口大石子壓之若無大石子壓而激之口大如盂¶
小子如栗出口便落不能逺中惟其腹之虚也故火¶
發向虚䖏一攻而出則不横及矣他如千里勝自發¶
銃魚骨銃等項巧立名色逞意浪造皆不如式習之¶
<pb:KR3b0020_WYG_011-14b>¶
苟精投石可勝用之不精雖多無益何况火器惟無¶
惑于多端可也又其最利逺者其火箭乎利近者其¶
噴筒乎以火箭言之頭湏鋼鐵鋒湏两刃取刃自脊¶
鏃長三寸中間以瘰矢與火筒輕重得宜鑚眼湏直¶
眼不直則發不正發准逺近以為髙下自天而墜擾¶
亂後隊著人馬皆洞燃攻火盡而後止以噴筒言之¶
慢藥明火一具三子縳以藥線合口而入入湏圓𦂳¶
無破每子下用急藥子上用慢藥子發如星墜火出¶
<pb:KR3b0020_WYG_011-15a>¶
成烟霧揚威驚馬近敵之具也¶
¶
　　一原戰器夫今强敵之技逺惟弓矢近惟腰刀别有鐵¶
鈎鎗乃乘吾陣亂而用之者弓矢射不能及逺僅可¶
五十步使我兵敢于趨前擁鬭冦矢不過三發則短¶
兵相接弓矢無用矣此無足畏也腰刀用于馬上前¶
有馬頭馬頭已長于刀我兵步下列擁向前舉刃撃¶
馬豈馬上之刀可以及吾身者由此言之彼無竒術¶
矣而邊兵毎毎䧟亂視之若神鬼出入此皆我兵之¶
<pb:KR3b0020_WYG_011-15b>¶
拙也何以見之薊鎮之防九邊腹裏悉有入衛之兵¶
俱屬本府過堂人馬器技俱經面閱而人計之我所¶
恃以為勝而且利且逺可以代矢者謂非火器乎除¶
大砲佛郎機碗口等銃已於原火器欵内詳言矣鳥¶
銃尚未傳至北方知用者少臨陣無有捍蔽銃盡發¶
則難以更畨分發則數少而不足以却聚隊手鎗打¶
造腹口欠圓鉛子失制發之百無一中則火器不足¶
以與彼矢敵矣况用器之術短不接長且如南方狼¶
<pb:KR3b0020_WYG_011-16a>¶
土之兵土官軍令嚴重人人用命宜戰無不勝也初¶
調殺倭每得一勝旋即敗衂何也所用皆長牌短刀¶
而倭冦則以長鎗重矢此所謂短不接長及短刀相¶
接刀法逈不如倭此所謂以不能而鬬能也余乃因¶
蹶思便以敗求勝乃精放鳥銃之法以代矢矢不及¶
銃步下短兵有若長鎗手握于根而倭則持鎗中截¶
鎗法惟長彼一寸則必勝乃較倭長可五尺是倭鎗¶
不足以敵吾之鎗矣狼筅鈀棍皆倍刀之長籐牌捍¶
<pb:KR3b0020_WYG_011-16b>¶
身而進刀不可入是以幸而屢㨗此後百戰未有一¶
挫固中間感召之道立定脚根之效雖不全繫于器¶
技匪此是又以袒裸摶虎不幾以卒予敵乎今之邊¶
兵入衛兵火器既已如前不足恃而弓矢之外惟有¶
短刀弓之勁既不如彼矢之利復不如彼臨時膽定¶
力舒近發必中又不如彼及至近身彼在馬上我兵¶
亦以馬交鋒則馬不如彼强刀不如彼利且軍士之¶
刀平時砍木砍柴芒刃已䘮白鐵尺餘僅有刀名即¶
<pb:KR3b0020_WYG_011-17a>¶
謂之赤手可也如以步鬭彼在馬上我兵步下持二¶
尺短刀欲仰逆馬首上砍彼頭雖倍兩刀之長亦不¶
相及是今日所以禦敵之技件件短於彼件件不如¶
敵而悉使彼得其長尚可以語戰乎今日之計以與¶
戰言之必湏各項器械各長彼一倍相持之勢各得¶
便宜數倍庶可驅膽怯之卒不堅之陣而當强悍之¶
敵也精利火器火箭鳥銃噴筒則可以長于敵之矢¶
矣長柄鈀可打可戳可以革刀步下仰戳則可及彼¶
<pb:KR3b0020_WYG_011-17b>¶
面馬上則先加于刀夾刀棍可打可戳步下則可戳¶
馬腹馬上足能敵刀洞甲則可長于敵之鈎刀矣中¶
原之地兼防内盗賊可用長鎗與敵戰則長鎗難用¶
何也敵馬萬衆齊衝勢如風雨而來鎗身細長惟有¶
一戳彼衆馬一擁鎗便㫁折是一鎗僅可傷一馬則¶
不復可用矣惟有雙手長刀藤牌但北方無藤而以¶
輕便木為之重不過十斤亦可用以牌蔽身牌内單¶
刀滚去只是低頭砍馬足此步兵最利者也¶
¶
<pb:KR3b0020_WYG_011-18a>¶
　　一原用器夫長兵短用短兵長用此所謂勢險節短之¶
法已火器火箭弓矢皆長兵也往往敵在數百步外¶
即已打發及至敵近與大隊齊來却稱火藥放盡鉛¶
子欠缺或再裝已遲每由此而敗縁其故在于塲操¶
素無號令以節制之臨時殺手立不定銃手居前列¶
毎陷于敵非此之用也今當先將銃手交與殺手臨¶
陣放不如法違令先發徑聽殺手割耳回兵查無耳¶
者斬銃手若亡殺手償命平日又操之以定令每于¶
<pb:KR3b0020_WYG_011-18b>¶
報賊將近時銃手雖列于外専聽中軍號銃中軍主¶
將自掌號銃看敵至五六十步中軍放號銃一箇向¶
敵一面才許放銃分畨如期每一長聲喇叭放一次¶
看中軍放起火一枝方許一體放火箭如無號銃便¶
敵到營下亦不許輕放若違令放銃打敵者即一銃¶
打死二人亦以違令誅之如此而更畨有法放銃必¶
能打敵打敵必能多中敵亦不敢衝我矣此放火器¶
第一要務也至于义鈀鎗刀皆短器也何以長用鎗¶
<pb:KR3b0020_WYG_011-19a>¶
必身法步法與手法並進而手握于根即如把舵使¶
舟义必盡柄著手皆長用之妙也但平日在教塲操¶
時打銃則把托穏定對把従容舞械則以單對單前¶
無利害似謂習之已精已至矣臨敵之時若使仍是¶
照前従容酬應如教塲内比試一般不必十分武藝¶
只學得三分亦可無敵奈毎見敵時死生呼吸所繫¶
面黄口乾手忙脚亂平日所學射法打法盡都忘了¶
只有互相亂打已為好漢如用得平時一分武藝出¶
<pb:KR3b0020_WYG_011-19b>¶
無有不勝用得二分出一可敵五用得五分出則無¶
敵矣雖諺有云藝髙人膽大殊為不然必湏原是有¶
膽之人習得好藝故膽益大無膽之人平日習得武¶
藝十分精熟臨時手軟身顫舉藝不起任是如何教¶
習亦不得膽之大也其火器猶為悮事或向天而打¶
或手向前放銃而頭已回顧走路或忘入鉛子或下¶
鉛子而後入藥或裝畢而滅其火繩或濕其藥線或¶
自焚其藥十銃之中僅有四五銃發出四五之中僅¶
<pb:KR3b0020_WYG_011-20a>¶
有一中為難矣此葢愚劣于百敗之中百勝之際一¶
一面見熟試而知之也難矣哉¶
¶
　　一原將秘夫制勝之妙如珠轉圜將何有秘葢有不可¶
以言喻而可以意受者感召之道也忠誠惻怛實心¶
實行艱苦居士之先便利居士之後知我士情使衆¶
由之而不覺知敵虚實使衆蹈之而忘危驅萬人以¶
意而不在于威刑之寛猛恱萬人以心而不在于財¶
貨之重輕材有大小各適其宜佐之惟㫁惟信無適¶
<pb:KR3b0020_WYG_011-20b>¶
莫方體謂非秘哉¶
¶
　　一原練兵分數軍禮節制之道居二十分之二次第連¶
坐之法居二十分之二賞而當居二十分之二罰而¶
當居二十分之二月糧得實恵明號令居二十分之¶
一利軍火等器居二十分之一營陣得法居二十分¶
之一將勇兵精居二十分之一此皆練士之一節也¶
仍有五分則在使站得脚根定耳以前十五分皆為¶
站得脚根之一事雖一事不能少而不足以該全體¶
<pb:KR3b0020_WYG_011-21a>¶
所謂五分者實心任事至誠馭下同甘苦恤患難以¶
感召為工夫使三軍心服恩威信于平日必至殺之¶
而不怨利之而不庸兵法所云令民與上同意論語¶
云有勇知方孟子云可使制梃以撻秦楚之堅甲利¶
兵其庶㡬矣乎¶
¶
　　一原器秘夫人無牙爪天設五兵長短相差新書已備¶
言之但倭冦以必死為念且従童稚時即懸刀而習¶
之法甚熟故利于短大端短不接長我兵必死之念¶
<pb:KR3b0020_WYG_011-21b>¶
與習服之熟與倭逺甚故必多用長以制短此不易¶
之論也两長相對惟有法者勝两法相同惟有膽者¶
勝鴛鴦陣長短相差管見盡于此矣¶
¶
　　一原戰秘夫戰之有秘者猶醫方之火候也方同而火¶
候異則效有差等矣陣惟密此平原之法也凡臨陣¶
時去數里地列陣湏一息而定列陣時勿使敵見尤¶
妙列畢火器在前擡營而進或敵來衝我或列陣待¶
我挨到五十步内火器聽中軍令齊發只有一次兵¶
<pb:KR3b0020_WYG_011-22a>¶
士乘火烟如雲一齊擁進湏是飛走宻布長器如蜂¶
叢蟻附一齊擁上不可毫髮遲疑短兵救之無有不¶
勝此非擊殺之力乃火烟之勢飛進之雄奪其心目¶
徑前交鋒彼自靡矣兵法謂勢險節短始如䖏女敵¶
人開户終如脫兎敵不及拒不其然乎¶
¶
　　為軍務事照得各營路軍器什物甚多遇有損失如體¶
恤軍貧盡為之官製則軍無責成愈不用心收拾如盡¶
責軍賠則貧軍又無力能前除將各項器械于㑹計之¶
<pb:KR3b0020_WYG_011-22b>¶
時已行三協督各將領従長計議分别某項官製遇有¶
損失依法責治不令賠償某項初則官製一次以後損¶
失自行賠補某項俱係各軍自辦並不官給議擬已定¶
呈覆前來為照各器俱有官號字様若遇不時損失官¶
給者務要即時報官其官給一次者與自備者若有損¶
壊各軍亦要即行自備完美每月一次類報本營各將¶
領書填字號免其責打若大衆一同損失及出征用去¶
者臨時另行通備或屬官帑或屬罰補不在此例擬合¶
<pb:KR3b0020_WYG_011-23a>¶
通行遵照為此牌仰本官即便轉行所屬營路查照單¶
開欵項𫝊諭各軍遇有損壊軍器應官製者即行報官¶
呈請官銀修製應各軍賠補者各軍即行賠補永為定¶
例各將領仍每月類報本府一次查考取各遵依繳查¶
毋得違玩未便¶
¶
　　計開車馬步器具¶
¶
　　一盔甲　　　臂手　　　鈎鎗¶
¶
　　鎲鈀　　　夾刀　　　鴨嘴棍¶
¶
<pb:KR3b0020_WYG_011-23b>¶
　　大棒　　　長刀　　　藤木牌¶
¶
　　狼筅　　　腰刀　　　大將軍¶
¶
　　虎蹲砲　　快鎗　　　鳥銃¶
¶
　　提砲　　　皮簍　　　鑼鍋¶
¶
　　鑼皷旗　　狼機　　　圍幔¶
¶
　　以上俱干重大之器遇有損壊應該修整従¶
宜估明請給官銀買辦工料修造如無故損¶
失者若責本軍自賠不惟造不如法而工費¶
<pb:KR3b0020_WYG_011-24a>¶
頗多軍力不貲又非市集易買可得之物相¶
應責令損失之人賠辦物料聴該管官呈報¶
本將官處責令官匠造補若極貧無出者重¶
加責治以示其懲官為之處願自納價者俱¶
免責¶
¶
　　一鐡閂　　　鐡錘　　　鐡剪¶
¶
　　鐡錐　　　藥匙　　　鐡送子¶
¶
　　搠杖　　　錫鱉　　　火繩¶
¶
<pb:KR3b0020_WYG_011-24b>¶
　　木梆　　　車騾鞍屉　繩索¶
¶
　　木枕　　　木狼頭　　䭾架¶
¶
　　油簍罩　　木桶　　　栁筐¶
¶
　　火鐮石　　鉛子模　　木馬子¶
¶
　　鐡钁鍁¶
¶
　　以上器具遇有損壊應行官給一次以後遇¶
有損壊所費工料不多軍力可辦應該本軍¶
照式賠修¶
¶
<pb:KR3b0020_WYG_011-25a>¶
　　一鞓帶　　　椰瓢　　　解手刀¶
¶
　　弓　　　　箭　　　　弦¶
¶
　　撒袋　　　火線　　　子藥袋¶
¶
　　藥管　　　火線筒　　銃套¶
¶
　　燈籠　　　水袋　　　馬鞍仗¶
¶
　　夾板　　　料兠　　　繩絆¶
¶
　　釘鐝　　　解錐　　　草䥷¶
¶
　　䩺鞋　　　號衣　　　大㡌¶
¶
<pb:KR3b0020_WYG_011-25b>¶
　　石子　　　鐡斧¶
¶
　　以上器具俱應各軍自辦¶
¶
¶
¶
¶
¶
¶
　　練兵雜紀卷二¶
¶
